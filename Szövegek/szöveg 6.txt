A névadó Ettore Bugatti (1881-1947) milánói születésű, zseniális tervező volt mind a technika, mind a forma tekintetében. Autóit a legapróbb részletekig kidolgozta, a formatervezés terén megmutatkozó egyedi látásmódja nem kis mértékben szülői hatás eredménye. Édesapja, Carlo Bugatti az Art Nouveau irányzat képviselőjeként jelentős sikereket ért el az általa tervezett bútorokkal és ékszerekkel.
Ettore Bugatti számos európai autógyárban - így a De Dietrich, a Mathis és a Deutz márkáknál - dolgozott, majd végül saját néven gyárat alapított. Különleges autók készültek műhelyében, például a legendás Bugatti Royale, mely 15 literes motorjával 300 lóerőt teljesített. A Bugatti egyik első sikerautója a Peugeot számára tervezett Bébé volt. Az olasz származású mérnök 1947-ben hunyt el.