A Bugatti cég története

A Bugatti egy olasz, francia illetve német gyökerekkel rendelkező sportautógyártó vállalat. A 20. század első felében körülbelül 8000 járművet állítottak elő, szinte kivétel nélkül a legprecízebb kézi munkával, manufakturális keretek között. Az eredeti cég a második világháború idején bukott meg sok más akkori luxusmárkához hasonlóan. Ettore Bugatti fiának, Jeannak a halála is szerepet játszott ebben. A vállalat pénzügyi nehézségekkel küszködött, utolsó modelljét az 1950-es években mutatta be, majd az 1960-as években repülőgép alkatrészgyártó részlegéért vásárolták fel. A valaha patinás, különleges és nagy teljesítményű gépkocsikat előállító vállalat ma a Volkswagen Csoport egyik elitmárkája.